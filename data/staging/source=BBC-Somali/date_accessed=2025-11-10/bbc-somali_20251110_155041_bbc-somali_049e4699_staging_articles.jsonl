{"url": "https://www.bbc.com/somali/articles/c1j8nrwk672o", "title": "Waa kuma wasiirka kaliya ee aan iska dhex waayin xukuumaddaha Soomaaliya tan iyo 1990-kii?", "text": "Xigashada Sawirka, Golaha Shacabka\nRa'isul Wasaare Xamse Cabdi Barre ayaa u magacaabay siyaasiga ruug caddaaga ah ee Prof.  Saalim Caliyow Ibrow Wasiirka Shaqada iyo Arrimaha Bulshada ee Xukuumadda Federaalka Soomaaliya.\nWar ka soo baxay xafiiska Ra'isul Wasaaraha ayaa lagu sheegay in markii uu arkay howsha baaxadda leh iyo shaqada hortaalla Wasaaradda Shaqada iyo Arrimaha Bulshada ee Xukuumadda uu xlkan u magacaabay Prof.  Saalim Caliyow Ibrow.\nProf.  Saalim waa aqoonyahan shaahadada sare ee culuunta cudurrada faafa iyo daaweynta xoolaha ka qaatay jaamacadda La Trobe University, Melbourne, Australia. Prof.  Saalim waxa uu kuxigeenka hormuudka kuliyadda iyo macalinba ka noqday kuliyaddii xannaaanada xoolaha ee Jaamacadda Ummadda Soomaaliyeed muddadii u dhaxeysay 1976-1990-kii. Waxa kale oo uu ka soo shaqeeyay hay'adda dhaqanka ee Qaramada Midoobay ee UNESCO, waxana uu qoray qaamuuska isku fasariya lahjadda Jiidada iyo luuqada ingiriisida.\nSaalim waxa kale uu daabacay illaa konton cilmi baaris oo ka hadalaya cudurrada ku dhaca xoolaha Soomaaliya.\nXigashada Sawirka, OPM\nProf.  Saalim Caliyow Ibrow waa wasiirkii ugu muddada dheeraa wasiiraddii soo maray xukuumadda Soomaaliya, waxa uuna wasiir ka noqday ku dhawaad toban xukuumadood oo soo maray Soomaaliya dhawr iyo sodonkii sano ee la soo dhaafay.\nXillalka Wasiir ee uu soo qabtay Prof.  Saalim Caliyow Ibrow tan iyo xukuummaddii Cumar Carte Qaalib ee 1991-kii:\nWasiirka Cadaaladda iyo Arimaha Diinta\nWasiirka Tamarta iyo Biyaha\nEnd of Ugu akhris badan\nWasiirka Xannaanada Xoolaha, Dhirta iyo Daaqa\nWasiirka Maaliyadda\nWasiirka Tacliinta Sare, iyo hadda oo loo magacaabay Wasiirka Shaqada iyo Arrimaha Bulshada.\nMuddada uu siyaasadda ku jiray Prof.  Saalim waxa kale oo uu noqday Ra'isul Wasaare Kuxigeen muddadii u dhaxeysay 2005-2008-dii.\nXilalka aan dhicin ee Prof.  Saalim hayo waxa kamid ah xildhibaan barlamaanka Soomaaliya, isagoo marna aan kurisgaas waayin tan dawladdii Carta lagu dhisay 2000.\nProf.  Saalim Caliyow Ibrow waa siyaasi gabalkiisu aanu dhicin, hadday tahay barlamaanka ama xukuumadda Soomaaliya, waxayna dad badan is waydiiyaan sababta ka dambeysa arintaas.\nWasiirka oo BBC-da la hadlay ayaa su'aashaas uga jawaabay \"siyaasi ahaan waxa ii sahlay siyaasad ku shaqaynaysa mabda'ayga ah xasilooni siyaasadeed iyo in hawl kasta sidii saxda ahayd loo qabto. Waxa kale oo aan fuliyay qorshaha iyo siyaasadda ay wasaaraddu u sameysan tahay, wax muuqdana aan ka soo saaro\".\nWasiir Saalim waxa kale oo uu sheegay in waqtiyadii uu maamulayay wasaaraddaha kala duwan uu si dhaw ula shaqeeyay shaqaalaha iyo madaxda kale ee wasaaraddaha, isagoo ka fogaaday khilaaf dhexmara isaga iyo shaqaallaha kale.\nKu dhawaad toban Ra'isul Wasaare ayaa wasiir u magacaabay Prof.  Saalim, su'aashuse waxay tahay maxaa lagu xushay.\n\"Kow aqoonta ayay igu xulanayeen, waxan ahaa nin xirfadle ah, badi waxa la igu magacaabayay wasaaradda xannaanada xoolaha, khibradna waan lahaa oo wasaaraddo badan ayaan soo qabtay, macalina waan soo ahaa, maamul yaqaana waan ahaa\" ayuu yiri Prof.  Saalim.\nSanadaha badan ee uu siyaasadda ku jiray Prof.  Saalim laguma arag fagaarayaasha mucaaradka, xitaa haddii aan loo magacaabin xil wasiir. Inkastoo ay yarayd inta uusan ka soo muuqan golaha wasiirada haddana lama arag isagoo meel fagaare ah ka mucaaradaya dawladda.\nSu'aal ay BBC-du waydiisay oo ahayd haddii mar uun noqday mucaarad, waxa uu ku jawaabay \"anigu wixii aan qabo waxan ka sheegi jiray, goobtaan ku sheegan jiray, dadka ayaan qancin jiray, laakiin inaan bannaanka istaago oo dawladda hor istaago ma dhicin, maxaa yeelay waxan markasta u arkayay in taasi waqti naga dhuminayso oo duruufta aanay noo saamaxayn\".\nWasiir Saalim waxa kale oo uu sheegay marka la eego duruufaha dalka uu ku jiray iyo sida loo doonayay in dhakhso looga kabto dhibaatooyinka jira ay keentay in uu ka baaqsado in uu mucaarad dibadda taagan noqdo. Waxa uu aaminsan yahay in xukuumad kasta waqtigeeda la siiyo, gudahana lagu saxo.\nSaalim Caliyoow Ibrow ayaa ku booriyay dhalinyada doonaysa inay siyaasadda galaan amaba hadda ku jira in siyaasaddu u baahan tahay dulqaad, isu tanaasul iyo is aaminaad.", "date": "2025-10-28", "scraped_at": "2025-11-10T15:51:43.068258+00:00", "category": "news", "text_hash": "5a0b707fed8182f4b833d0aad394bed3b0357870f7a5e2933d52bc094fdcc30f", "minhash_signature": "71510,11072792,2738835,247200,26451489,7094065,2881415,4457685,8707967,3249709,10269560,27664461,3041710,901225,3811352,8979422,89046,1579489,2116208,13687036,576848,256956,2443638,7764903,870419,2051698,5451253,6777357,6787559,6351550,26929433,20971478,11289309,4707306,5179908,62487,3287378,9999209,11083883,6148424,12192059,274181,14777814,3517114,3072059,3291255,434089,5137906,16460431,34170401,24210,1219260,5108090,2487217,4577399,18038870,27826395,7792195,15171685,5545053,8419880,1864461,16603855,18567720,1391306,14233,6206665,3352648,3514746,2270389,7727024,5609033,9258041,5857501,3942169,318632,4571605,25270539,645071,4337097,3329523,9158739,6878888,4611586,3494727,543452,187359,7600485,7853072,4606272,19571397,428199,4573092,10103384,3913243,3205358,12023163,2940178,11666227,7778750,1398716,2099680,3787735,3447736,272190,2173863,3480647,13813940,7800590,27225483,1408051,13918674,98947,1157284,759821,6986399,3410262,2045179,3092150,2585259,3074693,7014678,3359910,8890772,451776,2802940,2662849,11879458"}
{"url": "https://www.bbc.com/somali/articles/c4n4z1en37lo", "title": "Sida wiilkan Soomaaliyeed u hirgeliyay adeeg mobile oo Af Soomaali iyo afaf kale lagu barto", "text": "Cabdinur Cali Mahdi, oo bartay cilmiga tiknolojiyadda ayaa hindisay application, barnaamij ku shaqeeya mobileka oo ardayda ka caawinaya inay afkooda hooyo ku bartaan manhajyada iskuulada lagu barto.\nCabdinur oo BBC uga warramay sababta ku dhalisay inuu hal abuuro barnaamijkan ay ka faa’iidaysteen kummanaan arday ah ayaa sheegay in markii uu arkay baahida ay bulshadiisa u qabaan inay helaan aasaasiga waxbarashada uu ka soo tagay shaqadiisii ka dibna uu hirgeliyay app-kan.", "date": "2023-11-20", "scraped_at": "2025-11-10T15:52:41.668709+00:00", "category": "news", "text_hash": "e3e779393a6fa443ba2b9e63cbc48e8eeaafafa46b8e8b10608a2b8e3799d53b", "minhash_signature": "44802371,10442031,84638691,12870110,47618212,19685042,49077318,72821774,29287968,29038076,362611,9268163,48617540,5844565,41308418,63004206,77015384,8083444,174317786,18948706,111347820,12684241,28496338,205550218,28686496,47970718,9974463,21585024,17565717,40221302,16134360,26902510,910670,15637230,66504306,191861020,16043129,10742771,15959691,54517727,54923457,28019191,3320273,38531845,49551721,69556207,238835930,62999623,12854845,50582545,168901845,140841748,91636903,53729907,40147991,14821368,17809354,77262268,2261728,87669004,17362721,276310273,35064711,41363076,6445699,65231984,7787508,116799503,69835081,123284307,93934256,45845190,55203467,27963040,172447877,217358615,2994126,137003293,3335522,24426697,100841584,131821811,21510286,3482927,10732427,107121119,141378492,65369972,3521974,2739568,54441748,24493543,127131359,337123,11596219,32309018,25675067,6582396,47119240,19145161,15330142,8917590,84125513,95102444,93517110,27559631,56100955,24450349,29465768,14916027,48811057,115214218,93996669,24120105,71823016,175048454,27404203,22421335,75656412,12053164,48661372,27679935,17754402,17471741,26100304,19550548,22649155,211204918"}
{"url": "https://www.bbc.com/somali/articles/c5y775e4w3ro", "title": "Ma waxaa la gaaray wakhtigii uu Messi ka fadhiisan lahaa cayaaraha", "text": "Xigashada Sawirka, Getty Images\nLaacibka xulka qaranka Argentina ee Lionel Messi ayaa lagu wadaa in uu ka dhaqaaqo kooxda Reer Maraykan ee Inter Miami oo martigelisay guul darro ka soo gaadhay PSG. Messi ayaa soo bandhigay mid ka mid ah xirfadihiisii layaabka lahaa.\n38 jirkan ayaa lagu wadaa in aanu si dhib yar ciyaaraha uga fadhiisan iyada oo laga yaabo in uu u dheelo qarankiisa Koobka Adduunka ee sannadka 2026-ka.\n\"PSG waxa ay ku jirtaa qaab ciyaareed heer sare ah. Dad badan ayaa tigidhada u goosta si ay u daawadaan Messi oo markan da'da 40-ka u sii siqaya,\" ayuu yidhi madaxa Inter Miami Javier Mascherano, kaddib ciyaar ay daawadeen 65,574 oo taageerayaal ah.\nDaafaca kooxda PSG ee Lucas Beraldo ayaa isna sifeeyay oo yidhi \"Leo waa shaqsiyad gaar ah, in aan la ciyaaryo isaga waxa ay ahayd mid cajiib ah, waxa aan ahaa ilmo yar oo ku barbaaray daawashada xirfadiisa mucjisada ah.\"\nXigashada Sawirka, Getty Images\nLaacibka ay isku dal ka soo wada jeedaan ee Nicolas Otamendi iyo saaxiibkiisa wakhtiga dheer ee Luis Suarez ayaa labaduba filaya in mustaqbalka ciyaareed ee ciyaaryahankan aanay weli fari ka qodnayn.\nGuillem Balague oo buug ka qoray ninkan siddeedda jeer ku guuleystay Ballon d'Or ayaa  yidhi \"qofna ma garanayo mana saadaalin karo Messi.\"\nAragtidaas mid la mid ah waxa qaba suxufi reer Spain oo maqaal ku daabacay BBC-da ka hor kulankan, waxaanu sheegay in qoyska Messi ay degeen Miami, taasa loo fasiran karo mid suurtagal ka dhigi karta wadahadallo uu ku sii joogi karo kooxdaasi.\nMessi ayaa xaqiijiyay riyadiisii ugu weynayd oo ahayd in uu ku  guulaystay hanashada koobkii adduunka ee lagu qabtay Qatar 2022-kii – isaga oo meesha ka saaray dooddii ugu weynayd ee ahayd in loo aqoonsan karo xiddigii ugu fiicnaa abid. Ma jiro qof weligii ku guuleystay laba koob adduun isagoo kabtan ah.\nEnd of Ugu akhris badan\nIntii ay ciyaartu socotay waxaa jirtay hal mar oo uu Messi dul istaagay laad xor ah oo ay ka harsaneyd shan daqiiqo markii uu dareemay qof walba in uu doonayo in uu gool dhaliyo – laakiin darbiga ayuu ku dhuftay.\n\"Aad buu u xirfad sarreeyaa. Maanta oo dhan garoonka ayuu ku dhex wareegayaa laakiin marka ay kubaddu cagihiisa taabato ayuu la dhaqaaqayaa,\" ayaa uu yidhi difaacii hore ee kooxda Chelsea, John Mikel Obi oo ciyaartan daawnayay.\nKubadda cagta ma ilaawi doonto Messi, kaasi oo ah gooldhaliyaha ugu sarreeya taariikhda Barcelona (672), Argentina (112) iyo Inter Miami (50).\nHa se ahaatee, waxa hubaal ah in xilligan ay da'du tahay arrin muhiim isaga oo jira 38 sano.\nWaxa cajiib ah in waayihiisa ciyaareed ee 1,109 kun oo uu saftay, haddaba markii kowaad ayaa uu ka hor yimid koox uu hore ugu dheeli jiray.\nPSG oo ahayd kooxdii uu lku soo qaatay waayihiisa ciyaareed mid ah mid ah ayaa ku jirtay xilli wanaagsan tan iyo markii uu ka tagay oo xilligaas u dhaliyay 32 gool kaddib 75 kulan oo ciyaaray. Laakiin waxa  uu ku guuldarraystay in uu ka caawiyo ku guuleysiga Champions League.\nUgu dambayntii waxa ay ku guulaysteen xilli ciyaareedkan iyaga oo ay ka maqan yihiin xiddigo magacyo weyn oo ay ka mid yihiin Messi, Neymar iyo Kylian Mbappe oo dhammaantood isaga dhaqaaqay garoonka The Parc des Princes.\nMessi ayaa muujiyay in uu weli yahay laacib ku jira qaab-ciyaareed wanaagsan tartammada Maraykanka kaddib markii uu laadka xorta ka dhaliyay Porto wareegga group-yada.\nQaybtii dambe waxa ay PSG u ahayd xilli nasiino ah maaddaama ay afar jeer oo hore soo taabatay shabaqa. Taasi waxay fursad siisay Messi iyo kooxdiisa Inter Miami kubbadu ay cagtooda ku jirtay in muddo ah.\nLaacibka Reer Argentina ayaa isku in uu dhaafo daafacyada kooxda ka soo hor jeedda isaga oo hdex maray dfaacyo dhowr ah ugana sii guday diillinta ganaaxa markaas oo darbeeyay kubbad cajiib ah oo dadka qaarkiis ay ku xasuusteen goolkii finalka Champions League ee 2009-kii ay Barcelona ka dhalisay Manchester United.\n\"Waxaan u maleynayaa in Leo uu ciyaaray kulan aad u fiican, oo ka mid ah kuwa ugu muhiimsan,\" ayuu yidhi saaxiibkiisii hore ee Barcelona - Mascherano.\n\"Qaybtii labaad, waxay u muuqatay in uu yaraaday cadaadiskii ba'naa ee ay Paris saaraysay, waxaanu helay fursado badan. \"\nWaxay u muuqataa in tani ay noqon doonto kulankiisii ugu dambeeyay ee taageerayaashiisu ka daawadaan adduunka oo dhan kulan ka tirsan Koobkan Marmite Fifa Club World Cup.\nHaddii uu sii joogo Inter Miami waxay u badan tahay in sida caadiga ah u uku ekaado heerka naadiyada ee ciyaaraha Waqooyiga Ameerika.\nTartankaan dib looma ciyaari doono ilaa 2029, markaasi oo Messi uu noqon doono 42 jir.", "date": "2025-06-30", "scraped_at": "2025-11-10T15:54:41.791749+00:00", "category": "news", "text_hash": "595e83f64385f37aa6c55bf8651d18528348f1a9ef583fdb5b2841aaae9253a8", "minhash_signature": "7982666,4700065,339074,427266,1361662,10792274,671580,5119088,488951,3354394,13343186,2235388,7909606,3838571,4386613,5055185,2475100,9718885,4051674,6062655,2264063,3423954,6081755,4436629,5039913,3523352,22923886,5647429,9056597,11909123,13267906,7104576,1305397,4602959,18449453,28291988,8995910,102188,4859226,3735304,2487779,5755284,5491370,16101025,6895485,15836743,2159720,645786,4144843,3626139,6925239,4850029,6380459,3764632,5888680,2300972,80188,6220684,404219,867594,5566038,6706229,5124728,1513497,982073,3043006,10349870,4019771,650900,842561,287476,6115274,4085281,3953222,16154903,9818462,758267,20837812,8782033,1738412,6690271,7634884,3809580,1520859,430282,9549131,8645801,3296643,3314732,7186800,945734,9100168,2167070,3453077,4445063,1879178,208728,3840627,1492760,6163673,1336721,2906137,578875,13050260,2531922,23606970,2040244,9929389,453063,11181205,10053043,1970024,4621599,1469624,3949504,1171449,12562687,6058974,3158412,1290930,1078211,3460951,1984815,9443010,15082456,9795074,658294,11498927"}
{"url": "https://www.bbc.com/somali/articles/cx2yl8kxee9o", "title": "Madaxweynaha Eriteriya: \"Soomaaliya waa in ay ilaashato xeebaheeda\"", "text": "Xigashada Sawirka, Democracy in Africa\nMadaxweynaha Eriteriya, Isaayaas Afwerq oo waraysi siiyay warbaahinta Qaahira ee dalka Masaarida ayaa sheegay ayaa ka hadlay arrimo badan oo ay ka mid yihiin xiisadda badda Cas iyo amniga gobolka Geeska Afrika.\nWaraysi qaatay in ka badan 20 daqiiqo ayaa madaxweynaha keliya ee ay Eriteriya weligeed yeelatay tan iyo markii ay xornimad aka qaadatay Itoobiya waxa lagu weyddiiyay arrimaha Badda Cas ee in muddo ah ay hadal-hayntoodu taagnayd.\nWareysigiisa ayaa Isaayaas wuxuu sheegay in colaadda ka taagan gobolka Geeska Afrika ay sababta ugu weyn ku leedahay faragelin uu sheegay in ay ka imanayso xoogag iyo dawlado kala duwan.\nWuxuu sheegay in dhibaatooyinka dalalkaas aanay ahayn kuwo gudaha ka socda oo keliya, balse ay yihiin kuwo goboleed iyo xitaa qaar caalami ah. Waxa uu tusaale u soo qaatay xaaladda gobolka Geeska Afrika, si gaar ah, xaaladda Soomaaliya, Itoobiya iyo Suudaanta Koonfureed.\n\"Soomaaliya waa dal leh xeeb dhererkeedu gaadhayo 3,300 kiiloomitir, waxaana xeebtaas dheer oo ah goob istaraatiiji ah ay dalka ka dhigtay mid aan xasilloonayn,\" ayuu yidhi. Wuxuu sheegay in dhibaatada Soomaaliya aanay ahayn mid gudaha ah oo keliya ka abuurantay, bal se ay tahay arrin goboleed iyo mid caalami ah.\n\"Kala duwanaanshaha qowmiyadeed ee aan aragnay 30-kii sano ee la soo dhaafay waa kala qaybsanaan iyo xasillooni darro qowmiyadeed. Suudaanta Koonfureed oo ka go'day Suudaan, waxay noqotay dal ay dagaallo sokeeye burburiyeen oo aan deggeneyn,\" ayuu hadalkiisa raaciyay.\nIsayaas waxa uu ka warramay in aanu gobolku u baahanayn quwado shisheeye oo faragelin ku sameeya gobolka, bal se ay muhiim tahay in cid kastaa ay awood u yeelato xilka ka saaran ilaalinta xeebaheeda.\n\"Dalalka gobolka ayaa leh mas'uuliyadda koowaad ee lagu xaqiijinayo amniga iyo badbaadada marin-biyoodkan caalamiga ah. Tani ma aha doorasho u furan dowladda ama wasaaradda difaaca — waa baahi taariikhi ah oo lama huraan ah.\nEnd of Ugu akhris badan\nWaa waajib saaran dhammaan dalalka ku yaal xeebaha Badda Cas in ay ka qeyb qaataan sugidda iyo amniga marin-biyoodkan muhiimka ah.\nMadaxweynaha Eriteriya oo safar shaqo ku joogay magaalada Qaahira ayaa sidoo kale la weyddiiyay in dalalka ku yaalla gobolku ay ku filan yihiin ilaalinta xeebaha iyo marin-biyoodka iyo suurtagalnimada in la sameeyo iskaashi-goboleed arrintan lagu suurtagaelin karo.\n\"Haddii uu suuragal yahay iskaashigaasi waa in la sameeyaa. Is-dhexgalka gobolku waxa uu xoojinayaa xidhiidhka gobolka iyo wada-shaqeynta dalalka ka dhaxaysa. Haddii iskaashiga iyo midnimada goboleed ay gacan ka geystaan sugidda amniga marin-biyoodkan caalamiga ah, markaas waa mas'uuliyad caalami ah,\" ayaa uu yidhi.\nWaxa la weyddiuyay waxa laga yeelayo joogitaanka ciidmamada shisheeye ee  gobolka ku sugan.\n\"Isku day kasta oo dal shisheeye uu ku doonayo in uu ku soo farageliyo ama xakameeyo gobolka — ha ahaado woqooyi, galbeed ama meel kale — waa wax aan la aqbali karin, sharci ahaan iyo ciidan ahaanba.Sidaas darteed, waa in dalalka gobolka ay mas'uuliyaddooda qaataan oo ay si daacad ah u wada shaqeeyaan, oo ay iyaga qudhoodu sugaan amniga marin-biyoodkan caalamiga ah.\nWariyaha ayaa mar kale weyddiiyay in waddamadu gobolku ay ku filan yihiin qabashada hawshaasi iyo in kale. Waxaana Madaxweynaha Eriteriya uu ku nuuxnuuxsaday sida dal wal oo gobolkan Geeska Afrika ku yaalllaa uu ugu diyaarsan yahay in uu iskiis u maamusho xeebihiisa.\n\"Haa. Way awoodaan. Way awoodaan, xitaa intaas in ka badan. Soomaaliya oo leh xeeb dhererkeedu yahay 3,300 km, way awooddaa inay ilaaliso biyahaheeda. Eritrea way awooddaa in ay difaacdo dhul badeedkeeda. Yemen way awooddaa. Jabuuti, Suudaan iyo Sucuudi Carabiya dhammaantood way awoodaan in ay ilaaliyaan xeebahooda. Uma baahna cid shisheeye ah oo u timaadda in ay iyaga u sugaan amniga. Joogitaanka ciidamada shisheeye waa sababta keenta dhibaatada iyo xiisadda gobolka,\" ayaa uu yidhi\nDhinaca kale, madaxweynaha Eriterya waxa uu deedifeeyay waxa uu ugu yeedhay ciidammada qalaad oo uu sheegay in beddelkooda la heli karo isku filnaan ka timaadda wada shaqayn dhex marta waddamada gobolka.\n\"Waxaa jira beddello badan.Waxaa jira fursado iskaashi oo dhex maraya dalalka gobolka. Gobolka waxa ku yaalla dalal awood sare leh oo bixiya adeegyo gaar ah oo faa'iido u leh dadka gobolka iyo bulshada caalamka. Waxaan aaminsanahay in Eritriya ay door weyn ka ciyaari doonto horumarinta iskaashigan. Eritrea ma laha saldhigyo ciidan oo shisheeye. Cidda oggolaata saldhigyo ciidan waa inay isweydiisaa waxa ay ku faa'iidayaan.\nMudane Madaxweyne, qaar ayaa leh Eritrea waxay ka soo horjeeddaa Itoobiya, Suudaan, ama ay saameeyeen xaaladaha ka jira Soomaaliya iyo Yemen. Sidee baad u aragtaa mowqifka dalkaga ee deegaanka?\n\"Eriteriya cadow kuma aha Itoobiya, Suudaan, Soomaaliya ama Yemen.\nRuntii, waxa ka dhacaya gobolka way na saameeyaan, laakiin kama lihin dano gaar ah. Mowqifka Eritriya wuxuu ku dhisan yahay madaxbannaani, iskaashi, iyo mas'uuliyad wada jir ah. Dowlad kasta, sida Soomaaliya, Suudaan, Yemen, Eritrea — waxay leedahay mas'uuliyad u gaar ah. Iskaashiga iyo midnimadu waa awoodda na mideynaysa oo na xoojineysa. Cabirka dalka ma aha muhiim — ha yaraado ama ha weynaado — waxa muhiimka ah waa iskaashi dhab ah oo abuuraya xasillooni iyo amni, marka hore gobolka, kadibna marin-biyoodkan caalamiga ah.\nIsagoo ka hadlayay xaaladda Suudaan, Madaxweyne Isaias wuxuu yidhi, \"Suudaan waxay bartilmaameed u tahay xoogag goboleed iyo kuwo caalami ah.\"\nWuxuu sheegay in qalalaasaha Suudaan oo sii socdaa uu keeni karo gaajo ku baahda gobolka oo dhan.\nIsagoo ka jawaabayay doorka Afrika iyo Ururka Midowga Afrika, Madaxweyne Isaayaas wuxuu sheegay in Afrika ay tahay meel faragelin badan ay ka jirto laguna dhaco khayraadkeeda dabiiciga ah oo si naxariis-darro ah loo sii gurayo, dadkeeduna ay ku nool yihiin \"addoonsi casri ah.\"\n\" Aamusnaanta Midowga Afrika macnaheedu ma aha in laga bogsaday arrintan. Xaqiiqadu waxay tahay in Midowga Afrika aanu awoodin in uu wajaho ama xalliyo dhibaatooyinka waaweyn ee qaaradda haysta, sababtoo ah daciifnimo gudaha ah iyo faragelin dibadda ah awgeed,\" ayuu yidhi. \"Dawladaha xubnaha ka ah Midowga Afrikana iyagaa ugu horreeya oo mas'uul ka ah fashilkaas,\" ayuu hadalkiisa raaciyay.", "date": "2025-11-05", "scraped_at": "2025-11-10T15:55:42.085538+00:00", "category": "news", "text_hash": "8ff5ba827a68394de1ed15b3876cc8a276deb605b4a088e2251140c3b1ab96a7", "minhash_signature": "2711557,284063,5276958,856031,1526946,333952,3762173,3340412,2456516,371813,9097601,4957220,8787709,407322,21059,801843,215629,5577966,3624011,4055073,3659395,12087129,1057674,2906778,4454052,5091417,4466679,6154577,16908107,3256038,6342309,7478751,4148431,13416582,217385,1553764,2064035,143669,4946622,3958712,986979,1479400,3988251,2852864,15521475,11431836,69169,6528787,9645282,271791,3750515,1711155,3731728,1349658,879121,3080292,4385708,1835456,235835,13001598,1672297,103513,1832602,1543132,19415120,924892,7980242,427315,1047675,15204,1211319,1608558,2869261,1564049,17638957,2317013,1245511,3994582,2337435,32794,21989530,3881475,8734,1520859,3512369,10279653,5538881,3713706,5871591,8739956,5532187,9100168,8483891,3271306,5617687,3362182,12817241,2888389,998407,11728810,2059556,3474273,1853176,11538316,7060906,4240,331419,2510032,453063,9113087,8833844,1654801,4289486,5954760,1432918,5509433,6732496,16125261,3054746,13758639,8793683,1407697,6655325,6616208,12481395,12161343,689745,1093997"}
